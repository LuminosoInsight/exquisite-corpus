מתמטיקה
לוח אופייני להרצאה בטופולוגיה אלגברית .
מתמטיקה היא תחום הדעת שעוסק במושגים כגון כמות , מבנה , מרחב ושינוי . המתמטיקאים מחפשים דפוסים ותבניות משותפות במספרים , במרחב , במדע ובהפשטות דמיוניות .
המתמטיקה התפתחה ממנייה , חישוב ומדידה ומהמחקר השיטתי של צורות ותנועה של עצמים מוחשיים . הידע והשימוש במתמטיקה בסיסית היוו תמיד חלק טבעי וחיוני בחיי האדם והקבוצה . ניתן למצוא שכלולים של הרעיונות הבסיסיים בטקסטים המתמטיים שהגו המצרים , הבבלים , ההודים , הסינים , היוונים והמוסלמים . כבר בשלב מוקדם בלטו שלושה מאפיינים המלווים את המתמטיקה עד היום :
הפשטה : אף שמקורם של חלק מן העצמים המתמטיים בעולם הממשי , הדיון המתמטי בהם כרוך בהפשטה ניכרת . המספר 5 עשוי לייצג 5 אבנים או 5 תפוחים , אך המתמטיקה עוסקת במספר כישות עצמאית , שאינה מייצגת דבר . המעגל מזכיר לנו חפצים מוחשיים עגולים , כגון גלגל , אך הגאומטריה עוסקת במעגל מופשט , חסר משקל וחסר נפח ומושלם בצורתו .
הכללה : המתמטיקה בוחנת את עצמיה המופשטים בראייה רחבה , תוך חיפוש מאפיינים כלליים שלהם . מושג המספר כולל בתוכו סדרה של הכללות : מעבר ממספרים טבעיים למספרים שלמים , מהם למספרים רציונליים , מהם למספרים ממשיים ומהם למספרים מרוכבים . בכל אחת ממערכות המספרים הללו מוכלת המערכת שקדמה לה .
הוכחה : כל טענה מתמטית יש להוכיח , כלומר לנמק את נכונות הטענה באמצעות סדרה של כללי היסק . המתמטיקאי מעלה השערות חדשות , שאת אמיתותן עליו לבסס באמצעות הוכחות פורמליות דדוקטיביות הנובעות מתוך אקסיומות ( הנחות יסוד שקובעים כי הן נכונות ), והגדרות שנבחרו בהתאם . הוכחות פורמליות הופיעו לראשונה במתמטיקה היוונית , ובמיוחד ב"יסודות " של אוקלידס .
פיתוח המתמטיקה המשיך , בצורה בלתי מסודרת , עד תקופת הרנסאנס במאה ה - 16 , שבה החידושים המתמטיים קיימו יחסי גומלין עם התגליות המדעיות של התקופה . דבר זה הוביל להאצה במחקר המתמטי , ובמקביל לכך החלה התרחבות מהירה של המתמטיקה כמדע עצמאי . שני כיווני התפתחות אלה נמשכים עד היום .
המתמטיקה משמשת ככלי חיוני בתחומים רבים , ובכלל זה במדעי הטבע , בהנדסה , ברפואה ואף במדעי החברה כגון כלכלה ופסיכולוגיה . בעיות שמקורן בענפי מדע אחרים ממשיכות להוות זרז ומניע לתגליות מתמטיות חדשות , ולעתים מתפתחים תחומים מתמטיים חדשים לחלוטין בעקבות זאת . במקביל מתפתחת המתמטיקה כענף ידע נרחב ועצמאי , ללא התייחסות ליישומו בענפי מדע אחרים , אם כי לעתים קרובות מתגלים בהמשך יישומים מעשיים לתגליות שהחלו כמתמטיקה עיונית בלבד .

אטימולוגיה

מקור המילה " מתמטיקה " במילה היוונית העתיקה μάθημα ( מתמה , máthēma ), שפירושה : " למידה , לימוד , מדע ". בנוסף קיבלה המילה , עוד בעת העתיקה , את המשמעות הצרה יותר של " לימוד מתמטי ". שם התואר המתאים ביוונית הוא μαθηματικόσ ( מתמטיקוס , mathēmatikós ), שפירושו : " קשור ללמידה "; כמו השם שהוא נגזר ממנו , גם התואר קיבל משמעות צרה יותר , דהיינו " מתמטי , קשור למתמטיקה ". התואר משמש בפרט בביטוי μαθηματικὴ τέχνη ( מתמטיקה טכנה , mathēmatikḗ tékhnē ), כלומר ( בתרגום חופשי ) " מקצוע המתמטיקה ", או בלטינית ars mathematica ( ארס מתמטיקה ), כלומר " אמנות המתמטיקה ".
שמואל אבן תיבון , בתרגומו ל"מורה נבוכים ", בתחילת המאה ה - 13 , השתמש במילה " לימודיים " במשמעות של מתמטיקה . בכך הלך ישירות על פי הערבית (" תעאלים ") והיוונית . יהודה אלחריזי , שתרגם אף הוא את " מורה נבוכים ", השתמש בביטויים " חכמת הלימודים " ו"חכמות לימודיות " במשמעות של מתמטיקה .
בעברית ישראלית משמשת המילה " מתמטיקה ". בכיתות הנמוכות מכונים לימודי המתמטיקה " חשבון " ( אריתמטיקה בסיסית ) ו"הנדסה " ( גאומטריה בסיסית ).

היסטוריה

ספרות מאיה
" הספר התמציתי לחישוב על ידי השלמה ואיזון ", ספרו של אבו ג'עפר מחמד אל ח'ואריזמי , הנחשב לאבן דרך בהתפתחות האלגברה .
את התפתחות המתמטיקה ניתן לראות כסדרה גדלה והולכת של הפשטות או פיתוחים של נושאים שונים . ההפשטה הראשונה הייתה , ככל הנראה , של המספרים : ההבחנה , כי לשני תפוחים ולשני תפוזים ( לדוגמה ) יש תכונה משותפת , היוותה פריצת דרך בחשיבה האנושית .
בנוסף להבנה כיצד לספור חפצים מוחשיים , בני האדם הפרהיסטוריים הבינו גם כיצד לספור חפצים מופשטים , כגון יחידות זמן - ימים , עונות ושנים . משם נבעה באופן טבעי האריתמטיקה , הכוללת את ארבע פעולות החשבון : חיבור , חיסור , כפל וחילוק .
על - מנת להשיג התקדמות נוספת , נדרשה כתיבה או מערכת אחרת לרשימת מספרים , כגון מקל ספירה או קיפו , התקן ספירה הבנוי מחוטים וקשרים ושימש את בני האינקה לשמירת מידע מספרי . שיטות ספירה רבות ומגוונות הומצאו , כאשר המספרים הכתובים העתיקים ביותר הידועים כיום נרשמו על ידי המצרים כ - 2000 שנה לפני הספירה בטקסטים כגון פפירוס רינד .
התחומים המרכזיים במתמטיקה נוצרו מתוך הצורך בהבנת הקשר בין המספרים , במדידת שטחים , בחישובים לצורכי מס ומסחר , ובחיזוי אירועים שמיימיים . מכאן נבעה החלוקה הבסיסית של המתמטיקה למחקר של כמות , מבנה , שינוי ומרחב .
חפירות ארכאולוגיות מעידות על כך שלחכמי בבל ובמצרים היה ידע במתמטיקה , בין השאר במשוואות ריבועיות , שורש ריבועי , שטחים של צורות מישוריות ושימוש בטבלאות שונות .
מאז , הורחבה המתמטיקה בצורה ניכרת , ויצרה יחסי גומלין פוריים עם תחומי המדע השונים . תגליות מתמטיות חדשות נתגלו לכל אורך ההיסטוריה , וממשיכות להתגלות עד היום . התפתחות המתמטיקה בעת העתיקה הגיעה לשיאה ביוון העתיקה , בזכות מתמטיקאים מפורסמים כמו אוקלידס וארכימדס . בימי הביניים היה עיקר ההתפתחות על ידי הערבים , שפיתחו את האלגברה והטריגונומטריה . במאה ה - 17 הייתה פריחה של ענפים שונים במתמטיקה , כגון גאומטריה אנליטית וחשבון אינפיניטסימלי , ששימשו הזנק לענפים מדעיים רבים . פיתוח הגאומטריה הלא - אוקלידית במאה ה - 19 הדגיש את חשיבותן של האקסיומות במתמטיקה , ואת התרחקותה מהגישה האינטואיטיבית . בסוף המאה ה - 19 פותחה תורת הקבוצות , והתפתח דיון ביסודות המתמטיקה . במאה ה - 20 המשיכה המתמטיקה בהתפתחותה המהירה והושגו הישגים רבים , בהם פתירת רוב הבעיות שנכללו ב - 23 הבעיות של הילברט . תחום הלוגיקה זכה להישגים בולטים במאה זו , ונולד תחום מתמטי חדש , מדעי המחשב .
למרות כל ההישגים הללו , הידע המתמטי שלנו רחוק מלהיות שלם : מתמטיקאים עודם שוקדים על הוכחות למשפטים חדשים ופיתוח רעיונות מתמטיים מקוריים . לשם הדגמה , בבסיס הנתונים של כתב העת mathematical review , שנוסד ב - 1940 , יש , נכון ל - 2017 , מעל שני מיליון מאמרים וספרים . רובן המוחלט של עבודות אלו עוסק במשפטים מתמטיים חדשים ובהוכחותיהם .

השראה ואסתטיקה

המתמטיקה דרושה לפתרון בעיות העוסקות בכמות , מבנה , מרחב או שינוי . בעיות כאלו נמצאו לראשונה במסחר , במדידת שטחים ומאוחר יותר באסטרונומיה ; כיום , הן קיימות בכל המדעים , ואף בתוך המתמטיקה עצמה . הפיזיקאי ריצ'רד פיינמן המציא את ניסוח אינטגרלי המסלול של מכניקת הקוונטים באמצעות שילוב של טיעונים מתמטיים ותובנה פיזיקלית ; כיום תורת המיתרים , תאוריה מדעית שעודה בתהליכי פיתוח ואשר מנסה לאחד את ארבעת כוחות היסוד של הטבע , מהווה השראה לפיתוח מתמטיקה חדשה ( אדוארד ויטן , פיזיקאי שהוא מאבות תורת המיתרים , זכה במדליית פילדס , שהיא הפרס החשוב ביותר במתמטיקה ).
רעיונות מסוימים במתמטיקה משמשים אך ורק בתחום שהיווה השראה ליצירתם , אך לעתים רעיונות שנוצרו במקור על מנת לפתור בעיות בתחום מסוים מוכיחים את עצמם כשימושיים בתחומים רבים נוספים , והם מצטרפים לאוסף הכולל של הרעיונות המתמטיים . העובדה הלא - רגילה כי לעתים קרובות ניתן למצוא יישומים מעשיים אף לרעיונות המתמטיים ה"טהורים " ביותר היא מה שכינה הפיזיקאי יוג'ין ויגנר " היעילות הבלתי - הגיונית של המתמטיקה " במאמר משנת 1960 .
כמו ברוב תחומי המחקר , גם במתמטיקה נוצר צורך בהתמקצעות עקב הגידול המהיר בהיקף הידע בעידן המדעי . רוב המתמטיקאים בוחרים , לעתים כבר במהלך לימודי התואר הראשון , להתמקצע באחד מתתי - הענפים של המתמטיקה , ובפרט מתמטיקה טהורה או מתמטיקה שימושית . מספר תחומים במתמטיקה השתלבו עם תחומים חוץ - מתמטיים והפכו לתחומי מחקר בפני עצמם , ובכלל זה חקר ביצועים ומדעי המחשב .
עבור העוסקים במתמטיקה , קיים לתחום זה פן אסתטי בלתי מבוטל . מתמטיקאים רבים מדברים על האלגנטיות של המתמטיקה , האסתטיקה העצמית והיופי הפנימי שבה . פשטות והכללה הם עקרונות אסתטיים מוערכים . לדידם , ישנו יופי בכל הוכחה פשוטה ואלגנטית , כגון ההוכחה בדרך השלילה של אוקלידס לקיום אינסוף מספרים ראשוניים , ואף בשיטה נומרית נאה אשר מאיצה חישובים , כגון התמרת פורייה מהירה . גודפרי הרולד הארדי טען בספרו " התנצלותו של מתמטיקאי " כי שיקולים אסתטיים אלו הם , כשלעצמם , סיבה מספקת לעיסוק במחקר במתמטיקה טהורה , ואתו מסכימים רבים מהמתמטיקאים . מתמטיקאים שואפים לעתים קרובות למצוא הוכחות אלגנטיות ככל האפשר למשפטים מתמטיים , תהליך אליו התייחס פאול ארדש כמציאת הוכחות מתוך " הספר בו אלוהים כתב את ההוכחות החביבות עליו ". הפופולריות לה זוכים שעשועי מתמטיקה מעידה על ההנאה והעניין אשר רבים מוצאים בפתרון בעיות מתמטיות .

סימון , שפה וריגורוזיות

מרבית הסימונים המתמטיים שבשימוש כיום הומצאו רק במאה ה - 16 ואילך . לפני כן , המתמטיקה נכתבה במלים ולא בסימנים - תהליך איטי שהגביל את היכולת המתמטית של בני אותן תקופות . לאונרד אוילר המציא , במאה ה - 18 , רבים מהסימנים שבשימוש כיום . הסימון המתמטי המודרני הופך את העיסוק במתמטיקה נוח ביותר למקצוענים , אך מתחילים מוצאים אותו מרתיע לעתים . הסימון המתמטי " דחוס " מאוד : ניתן להביע באמצעותו מידע רב מאוד תוך שימוש במספר מועט של סמלים . בדומה לתיווי מוזיקלי , גם לתיווי המתמטי המודרני תחביר מדויק ונוקשה , והוא מקודד מידע שיהיה קשה לכתבו בכל צורה אחרת .
גם השפה המתמטית עשויה להיות קשה להבנה למתחילים . למילים כגון " או " יש משמעות מדויקת , ולעתים שונה , מבלשון היומיומית . בנוסף , מלים כגון " פתוח " ו"שדה " קיבלו משמעות מתמטית מיוחדת . הז'רגון המתמטי כולל מונחים טכניים חדשים רבים , כגון הומיאומורפיזם ואינטגרביליות . ישנה סיבה לכל הסימונים והמונחים המיוחדים : המתמטיקה דורשת דיוק רב בהרבה מלשון היום - יום . המתמטיקאים קוראים לרמת הדיוק הזו בשפה " ריגורוזיות ".
ריגורוזיות היא מרכיב יסודי בכל הוכחה מתמטית . המתמטיקאים מעוניינים שהמשפטים שהם מנסחים ינבעו מאקסיומות באמצעות הסקת מסקנות שיטתית . רק כך ניתן להימנע מ"משפטים " שגויים , המבוססים על אינטואיציה בלבד , שכמותם הופיעו רבים במהלך ההיסטוריה המתמטית ( ראו למשל : משפט ארבעת הצבעים ). רמת הריגורוזיות המקובלת אצל המתמטיקאים השתנתה במשך ההיסטוריה . היוונים , שטיפלו בעיקר ביצורים גאומטריים קונקרטיים , דרשו טיעונים מפורטים . בתקופתו של אייזק ניוטון היה מקובל להשתמש בשיטות פחות קפדניות , וגם ההגדרות שנתנו ניוטון ולייבניץ למושגי היסוד של האנליזה , כמו הגבול של סדרה , לא היו מדוקדקים די הצורך בסטנדרטים מודרניים .
בעיות מהותיות בהגדרת מושג הפונקציה , שהתעוררו בעיקר סביב עבודתו של פורייה , הובילו לתחייה המחודשת של ניתוח מדוקדק והוכחות פורמליות במאה ה - 19 . גם כיום , המתמטיקאים ממשיכים להתווכח בינם לבין עצמם בנוגע להוכחות מתמטיות באמצעות מחשב . חישובים בהיקף גדול קשים לאימות , ולכן יש הטוענים כי הוכחות כאלה אינן ריגורוזיות מספיק .
בהשקפת העולם המסורתית , אקסיומות היו " אמיתות מובנות מאליהן ", אך תפיסה זו היא בעייתית . במישור הפורמלי , אקסיומה היא שרשרת של סמלים , המקבלת משמעות רק בהקשר של נוסחאות הנגזרות ממערכת אקסיומטית . מטרתה של תוכנית הילברט הייתה לבסס את כל המתמטיקה על בסיס אקסיומטי מוצק , אך לפי משפטי האי שלמות של גדל בכל מערכת אקסיומטית חזקה מספיק קיימים משפטים שלא ניתן להוכיחם , ולכן אקסיומטיזציה כפי שהציע אותה הילברט אינה אפשרית . למרות זאת , לעתים קרובות מדברים על המתמטיקה , בכל הנוגע לתוכן הפורמלי שלה , כעל אקסיומטיזציה של תורת הקבוצות ותו לא - במובן שבו כל טענה מתמטית ניתנת לייצוג על ידי נוסחאות בתחום תורת הקבוצות .
אחת מדרישות הריגורוזיות היא הסתמכות על דדוקציה ולא על אינדוקציה . בניגוד למדעי הטבע , בהם הסקת מסקנות מכמות גדולה של מקרים פרטיים אל הכלל מתקבלת כראייה מספקת לנכונותה של טענה , במתמטיקה נדרשות הוכחות ש"לוכדות את האינסוף " ולא רק מספר סופי של מספרים , גדול ככל שיהיה . דרישה זו יכולה להיראות קנטרנית , אך במהלך ההיסטוריה התברר שהיא הכרחית . לדוגמה , משפט המספרים הראשוניים , שמספק את הקירוב למספר הראשוניים הקטנים מ - x . ( היחס בין ערך זה לבין הפונקציה , x מחולק בלוגריתם הטבעי שלו , שואף ל - 1 ). הערכה זו מפריזה במספר הראשוניים לכל ערך שעבורו היא נבדקה , אך ג'ון אדנזור ליטלווד הראה שבשלב כלשהו הנוסחה תמעיט בכמות המספרים הראשוניים . משום כך השערות חשובות כמו המשפט האחרון של פרמה והשערת רימן נשארו פתוחות במשך שנים רבות ( האחרונה עד היום ), אף על פי שנמצאו להן ראיות , באמצעות מחשבי על , התקפות למספרים רבים .

מקומה של המתמטיקה בין המדעים

קרל פרידריך גאוס , הידוע כ"נסיך המתמטיקאים ", כינה את המתמטיקה " מלכת המדעים ".
המדען והמתמטיקאי , קרל פרידריך גאוס כינה את המתמטיקה " מלכת המדעים ".
במקור הלטיני regina scientiarum , וגם בגרמנית ( שפתו של גאוס ) königin der wissenschaften , המילה המציינת " מדע " פירושה " תחום ידע ", ואין ספק שמבחינה זו , המתמטיקה היא אכן מדע . אם נצמצם את הגדרתו של מדע כמתייחס לחקר העולם הגשמי בלבד ( שבו עוסקים מדעי הטבע ), אז מתמטיקה - או לפחות מתמטיקה טהורה - אינה מדע .
פילוסופים רבים מאמינים כי המתמטיקה איננה ניתנת להפרכה , ולכן איננה תואמת את הגדרתו של קרל פופר למדע . פופר עצמו לעומת זאת טען כי " רוב התאוריות המתמטיות הן , כמו אלו של הפיזיקה והביולוגיה , מבוססות על השערות ודדוקציה ; לכן , מתברר כי המתמטיקה הטהורה קרובה הרבה יותר משנדמה לנו למדעי הטבע , אשר השערותיהם מבוססות על ניחושים ". באוניברסיטאות רבות ניתן למצוא פקולטה בשם " מדעי הטבע ומתמטיקה ", שם שמרמז ששני התחומים קשורים אך אינם חופפים .
השקפה אחרת גורסת כי תחומים מדעיים מסוימים ( כגון פיזיקה תאורטית ) הם למעשה מתמטיקה עם אקסיומות שמטרתן להתאים אותה למציאות . הפיזיקאי התאורטי ג'ון זימן הציע כי המדע הוא " ידע ציבורי ", ולכן המתמטיקה נכללת בתוכו .
על כל פנים , למתמטיקה יש הרבה במשותף עם תחומים במדעים המדויקים . תפיסת המתמטיקה כשפת הפיזיקה , ואפילו כשפתו של אלוהים , היא עתיקה ושורשיה עוד ביוון העתיקה ( האסכולה הפיתגוראית ) ובתקופת הרנסאנס . גלילאו גליליי אמר :

מתמטיקה ניסיונית היא תחום שחשיבותו הולכת וגדלה , וחישובים והדמיות נעשים כלים חשובים יותר ויותר הן במדעים והן במתמטיקה , מה שמחליש מעט , ביחס לענף זה של המתמטיקה , את הטענה כי המתמטיקה אינה משתמשת בשיטה המדעית . בספרו a new kind of science ( 2002 ) טוען סטיבן וולפרם כי מתמטיקה נסיונית ראויה למחקר אמפירי כתחום מדעי בפני עצמו .
דעותיהם של המתמטיקאים בעניין זה הן מגוונות . יש הסוברים כי סיווג המתמטיקה כמדע היא המעטה בערכה של האסתטיקה שלה ושל ההיסטוריה שלה כאחת משבע האמנויות החופשיות ; אחרים טוענים כי התעלמות מהקשר של המתמטיקה למדעים היא התעלמות מהעובדה כי שימושי המתמטיקה במדע ובהנדסה גרמו להתקדמות רבה במתמטיקה עצמה .
בבתי ספר תיכוניים , מעמדה של המתמטיקה כיום דומה לזה של הלטינית במאה ה - 19 . מקצוע זה נחשב לאחד המקצועות הקשים , ולאחד מהשנואים על חלק התלמידים . למרות זאת , שליטה במתמטיקה חשובה לכל הלומדים תחומים " ריאליים ", שכן היא מהווה את אחד הכלים הבסיסיים שבהם משתמשים בתחומים אלו . פרק החשיבה הכמותית בבחינה הפסיכומטרית בוחן מיומנות מתמטית , ומחזק את חשיבותם של לימודי המתמטיקה לכל הרוצה להמשיך בלימודים באוניברסיטה .

פילוסופיה של המתמטיקה

משולש על משטח בגאומטריה היפרבולית . פיתוח הגאומטריה הלא אוקלידית העקבית במאה ה - 19 הדגיש את חשיבותן של השימוש באקסיומות כנגד החשיבה האינטואיטיבית , ובכך היווה ראיה בעד גישת הפורמליזם המתמטי .
הפילוסופיה של המתמטיקה היא ענף בפילוסופיה שמטרתו הבהרת מהותה של המתמטיקה . הוא נועד לענות על שאלות כמו : האם למתמטיקה תקפות אונברסלית או שהיא תלויה בחשיבה האנושית , עד כמה המשפטים המתמטיים תקפים במציאות הגשמית , האם המתמטיקה היא תגלית או המצאה , מדוע המתמטיקה כה שימושית בתיאור היקום וכיוצא בזאת .
המושגים והמשפטים במתמטיקה אינם מתאימים בהכרח לעצמים בעולם הגשמי . אמנם , קיימת התאמה מסוימת , ולמרות שמתמטיקאים עשויים לבחור אקסיומות וטענות הנראות הגיוניות ואינטואיטיביות , אין זה נחוץ שההנחות הבסיסיות במסגרת מערכת אקסיומטית יהיו נכונות במובן נסיוני או פיזיקלי . מכאן , למרות שמערכות אקסיומטיות רבות נגזרות מתפיסתנו ומניסויים , הן אינן תלויות בהם . לדוגמה , נוכל לומר כי את המושג הפיזיקלי של שני תפוחים ניתן להסביר באמצעות המודל המתמטי של המספרים הטבעיים - המספר 2 . בעוד הדימוי של ההגדרות האקסיומטיות של המספרים הטבעיים כאוספים של תפוחים שימושי לצורכי הוראה , ההגדרה עצמה אינה תלויה או נגזרת מגופים גשמיים כלשהם . אף על פי כן , המתמטיקה היא עדיין כלי שימושי בפתרון בעיות ממשיות .
שאלת תקפותה של המתמטיקה העסיקה הוגים רבים בכל הזמנים . היו שסברו שהמתמטיקה קיימת באותה מידה בה קיימים עצמים מוחשיים , ולפיכך היא מתגלה , ואילו אחרים טענו שהמתמטיקה נבנתה על ידי האדם , ולפיכך היא מומצאת . נושא זה הוא גרעין המחלוקת בין האסכולות בפילוסופיה של המתמטיקה :
על פי הפלאטוניזם המתמטי , או הריאליזם המתמטי , הישויות המתמטיות קיימות באופן ממשי , והאדם רק מגלה אותן , כפי שהיה עושה ככל הנראה כל יצור תבוני אחר . השאלה הגדולה שמופנית לתומכי אסכולה זו היא איפה הישויות קיימות , ואיך ניתן למצוא אותן . בין התומכים המפורסמים בפלאטוניזם : הפילוסוף אפלטון והמתמטיקאים פאול ארדש וקורט גדל .
הפורמליזם בבסיסו טוען שהמתמטיקה היא למעשה אוסף סמלים ופעולות שניתן לבצע בהם , על פי " כללי משחק " שנקבעו מראש , וללא כל משמעות מעבר לכך . גרסה מאוחרת יותר וקיצונית פחות של הפורמליזם היא הדדוקטיביזם , על פיה המתמטיקה אמיתית אם האקסיומות אמיתיות , אך ניתן לבנות גם מתמטיקה בעזרת אקסיומות " לא אמיתיות ". ראייה לטובת אסכולה זו היא הגאומטריה הלא אוקלידית , גאומטריה שונה מזו המקובלת ולא אינטואיטיבית אך עקבית , שבמסגרתה אפשר להגיע לתכונות שונות מבגאומטריה האוקלידית הרגילה . בעקבות זאת המתמטיקאי הפורמליסט דויד הילברט ניסה לבנות את המתמטיקה על ידי ניסוח מוקפד של כלליה והצרנתה המוחלטת ( הפיכתה לאוסף סמלים במסגרת המערכת ), אך תוכנית זו נכשלה עקב משפטי אי השלמות של גדל , על פיהם המושגים " נכון " ו"בר הוכחה " במתמטיקה לא שווים , מה שפגע אנושות בפורמליזם .
הלוגיציזם מבוסס על הסברה שהמתמטיקה נובעת ישירות מהלוגיקה . במידה רבה זהו פיתוח של הפלאטוניזם . מייסד הלוגיציזם , גוטלוב פרגה , ניסה לבנות את האריתמטיקה מהלוגיקה , אך בבנייתו התגלתה סתירה , הידועה בתור הפרדוקס של ראסל . הוגה הפרדוקס ברטרנד ראסל ואלפרד נורת' וייטהד פיתחו בנייה חדשה של המתמטיקה , אך מסובכת יותר ולא לחלוטין נגזרת מהלוגיקה .
האינטואיציוניזם היא האסכולה הקיצונית ביותר מבחינת דרישותיה . על פי אסכולה זו , ניתן לקבל את קיומו של עצם מתמטי רק אם ניתן לבנותו בצורה ברורה . לויצן אגברטוס יאן בראואר בנה את הלוגיקה האינטואיציסטית , ששונה מאוד מהלוגיקה הרגילה . הבעיה המרכזית באינטואיציוניזם היא שהוא דורש לפסול חלק גדול מהמתמטיקה , לדוגמה את כל ההוכחות בדרך השלילה ( האינטואיציוניזם אינו מקבל את כלל השלישי מן הנמנע , שלפיו שלילת אי נכונותו של משפט שווה להוכחתו ).
על פי תאוריות השכל המוגשם , המתמטיקה נמצאת רק במוח האנושי ונבנית על ידו .
אסכולת הקונסטרוקטיביות חברתית או ריאליזם חברתי מניחה שהמתמטיקה , כמו המדע , היא תוצר של מצבים תרבותיים , ומשתנה בהתאם לניסיון האמפירי ולאופנות החולפות .
שאלה אחרת היא מדוע המתמטיקה פועלת , ותורמת כל כך למדעי הטבע בפרט ולתיאור העולם בכלל . ניסח זאת אלברט איינשטיין : " כיצד ייתכן כי המתמטיקה , שהיא אחרי הכל תוצר של החשיבה האנושית ואינה תלויה בהתנסות , מתאימה בצורה כל מופלאה לתאר את המציאות ?".
שאלה זו הועלתה גם במאמרו המפורסם של יוג'ין ויגנר , " היעילות הבלתי סבירה של המתמטיקה במדעי הטבע ". אחת הטענות שהיא שבמתמטיקה קיים מעין - אמפיריציזם , כלומר שהיא במידה מסוימת תלויה בהתנסות . תשובתו של איינשטיין עצמו הייתה : " במידה שחוקי המתמטיקה מתייחסים למציאות , הם אינם ודאיים ; ובמידה שהם ודאיים , הם אינם מתייחסים למציאות " - דווקא היותה יציר המוח האנושי הופך אותה לודאית אף יותר מהמדע ולבסיס מוצק עבורו .
נושאים נוספים בפילוסופיה של המתמטיקה : האתיקה של העיסוק בה בהתחשב בשימושיה הצבאיים ( הצפנה , בניית פצצות ), האסתטיקה של המתמטיקה ( ספר חשוב בנושא זה הוא התנצלותו של מתמטיקאי ) ועוד .

ענפי המתמטיקה

חשבונייה , כלי חישוב פשוט , שנמצא בשימוש מאז העת העתיקה .
כאמור לעיל , התחומים העיקריים במתמטיקה הופיעו כתוצאה מהצורך לבצע חישובים במסחר , להבין את היחסים בין מספרים , למדוד אדמה ולחזות אירועים אסטרונומיים . ארבעת הצרכים הראשוניים האלו מחלקים באופן גס את המתמטיקה לחקר של כמות , מבנה , מרחב ושינוי ( אריתמטיקה , אלגברה , גאומטריה ואנליזה , בהתאמה ). בנוסף לתחומים אלו , ישנן חלוקות - משנה המיועדות לחקר יסודות המתמטיקה ( לוגיקה מתמטית ותורת הקבוצות ), לשימושים של המתמטיקה במדעים השונים , ולאחרונה למחקר הריגורוזי באי - ודאות .

כמות

חקר הכמות מתחיל עם מספרים : ראשית , המספרים הטבעיים והשלמים והפעולות הבסיסיות שניתן לבצע עליהם , אשר מאופיינות באמצעות האריתמטיקה . בהמשך , התכונות המורכבות יותר של המספרים השלמים נלמדות בתורת המספרים , אשר ממנה נובעות תוצאות חשובות כגון המשפט האחרון של פרמה .
לאחר פיתוח נוסף של מערכת המספרים , ניתן לראות כי המספרים השלמים הם תת - קבוצה של המספרים הרציונלים (" שברים "). אלה , בתורם , מהווים חלק מקבוצת המספרים הממשיים , המשמשים לייצוג כמויות רציפות . את המספרים הממשיים ניתן להכליל למספרים מרוכבים , וזהו צעד ראשון בהיררכיה של מספרים אשר ניתן להמשיך אותה עם קווטרניונים ואוקטוניונים . עיון במספרים הטבעיים מניב גם את הסודרים האינסופיים , שנותנים תוקף למושג של ספירה לאינסוף . תחום מחקר נוסף הוא גודל , אשר מוביל לעוצמות ולתפיסה אחרת של האינסוף : מספרי " אלף ", המאפשרים השוואה בעלת משמעות בין הגדלים של קבוצות אינסופיות .

מבנה

עצמים מתמטיים רבים , כגון קבוצות של מספרים ושל פונקציות , הם בעלי מבנה פנימי . את תכונות המבנה שלהם חוקרים באמצעות התבוננות בחבורות , חוגים , שדות ומבנים מופשטים נוספים , שהם עצמים מתמטיים בפני עצמם . זהו תחום האלגברה המופשטת . מושג חשוב בתחום זה הוא וקטורים , אשר ניתן להכלילם למרחב וקטורי וללמוד אותם במסגרת האלגברה הלינארית . מושג הווקטור משלב בתוכו שלושה מהתחומים היסודיים במתמטיקה : כמות , מבנה ומרחב . אנליזה וקטורית מוסיפה את התחום היסודי הרביעי , שינוי . באמצעות חשבון טנזורים נחקרות סימטריות והתנהגותם של וקטורים תחת סיבובים . מספר שאלות עתיקות על בנייה בסרגל ומחוגה נפתרו לבסוף בתורת גלואה .

מרחב

איורי גופים גאומטריים , מתוך ציקלופדיית צ'יימברס .
לימוד המרחב התחיל בגאומטריה - בפרט , גאומטריה אוקלידית . טריגונומטריה משלבת מרחב ומספרים . המחקר המודרני במרחב מכליל את הרעיונות האלה לגאומטריה מרובת - ממדים , גאומטריות לא - אוקלידיות ( שלהן תפקיד מרכזי בתורת היחסות הכללית ) וטופולוגיה . כמות ומרחב משתלבים באמצעות גאומטריה אנליטית , גאומטריה דיפרנציאלית וגאומטריה אלגברית . בתחום הגאומטריה הדיפרנציאלית , אשר שמה דגש על מערכות צירים , חלקות וכיוון , נמצא את המושגים של אגד סיבים ואנליזה על יריעות . בגאומטריה אלגברית מתוארים העצמים הגאומטריים כקבוצת הפתרונות של משוואות פולינומיות , ובכך משתלבים מושגי הכמות והמרחב , וכן נחקרות חבורות טופולוגיות , אשר משלבות מבנה ומרחב . חבורות לי משמשות לחקר מרחב , מבנה ושינוי . טופולוגיה , על תתי - הענפים שלה , הייתה כנראה תחום ההתפתחות הגדול ביותר במאה ה - 20 , וכוללת את השערת פואנקרה ואת משפט ארבעת הצבעים , שהוכח בעזרת מחשב ונכונותו לא אומתה בידי אדם .

שינוי

תיאור והבנת שינוי הוא צורך נפוץ במדעי הטבע , וחשבון אינפיניטסימלי פותח ככלי רב - עוצמה לחקירתו . המושג העיקרי המשמש לתיאור מנה משתנית הוא הפונקציה . המחקר הריגורוזי במספרים הממשיים ובפונקציות המקבלות ערכים ממשיים נקרא אנליזה ממשית , והתחום המקביל החוקר פונקציות של מספרים מרוכבים נקרא אנליזה מרוכבת . השערת רימן , אחת מהשאלות הפתוחות היסודיות ביותר במתמטיקה , נובעת מהאנליזה המרוכבת . אנליזה פונקציונלית מתמקדת במרחבי פונקציות , בדרך כלל בעלי אינסוף ממדים . אחד מהשימושים הרבים של האנליזה הפונקציונלית הוא במכניקת הקוונטים . בפתרון בעיות רבות ניתן להיעזר בקשרים בין כמות לבין קצב השינוי שלה , וקשרים אלה נלמדים בתחום המשוואות הדיפרנציאליות . תופעות רבות בטבע ניתנות לתיאור באמצעות מערכות דינמיות ; תורת הכאוס חוקרת בצורה מדויקת את הצורה שבה רבות ממערכות אלה פועלות בצורה בלתי ניתנת לחיזוי אך עדיין דטרמיניסטית . אנליזה נומרית חוקרת שיטות חישוב שונות לפתרון יעיל של קשת רחבה של בעיות חישוביות שאין להן פתרון אנליטי ; היא כוללת את המחקר בשגיאות עיגול ומקורות אחרים לשגיאות בחישוב .

יסודות ופילוסופיה

על מנת להסביר את יסודות המתמטיקה פותחו תחומי הלוגיקה המתמטית ותורת הקבוצות , וכן תורת הקטגוריות שעדיין בשלבי פיתוח . " משבר היסודות " הוא הכינוי שניתן בתחילת המאה ה - 20 לחיפוש אחר יסודות מתאימים למתמטיקה , הוא תופעה מתמשכת , המומחשת על ידי מספר מחלוקות כגון המחלוקת על תורת קנטור , מחלוקת בראואר - הילברט ומחלוקת בישופ - קייזלר .
לוגיקה מתמטית מתייחסת לקביעת המתמטיקה על מסגרת אקסיומטית קשיחה , וחקר התוצאות של מסגרת כזו . ניתן למצוא בה את משפט האי שלמות השני של גדל , אולי התוצאה המפורסמת ביותר בלוגיקה , אשר מרמזת ( בצורה בלתי פורמלית ) על כך שכל מערכת פורמלית המכילה אריתמטיקה בסיסית , אם היא חזקה מספיק ( כלומר , כל המשפטים שניתן להוכיחם הם נכונים ) אזי היא בהכרח בלתי שלמה ( כלומר , ישנם משפטים נכונים שלא ניתן להוכיחם במסגרת אותה מערכת ). גדל הראה כיצד לבנות , בהינתן אוסף של אקסיומות בתורת המספרים , טענה פורמלית שהיא נכונה במספרים הטבעיים , אך אינה נובעת מהאקסיומות הנתונות . מכאן , שום מערכת פורמלית אינה אקסיומטיזציה אמיתית של תורת המספרים במלואה . לוגיקה מודרנית מחולקת לתורת הרקורסיה , תורת המודלים ותורת ההוכחות , והיא בעלת יחסים הדוקים עם מדעי המחשב התאורטיים .

מתמטיקה דיסקרטית

מתמטיקה דיסקרטית ( או מתמטיקה בדידה ) היא תחום רחב של המתמטיקה העוסק בחקר מבנים מתמטיים בדידים באופיים ( להבדיל מהאנליזה המתמטית , המרבה לעסוק במבנים מתמטיים רציפים ). העצמים הנחקרים במסגרת המתמטיקה הבדידה הם , רובם ככולם , קבוצות בנות מנייה .
מתמטיקה בדידה זוכה לפופולריות גוברת מאז החצי השני של המאה העשרים , בזכות שימושיה במדעי המחשב : מחשב ספרתי ( להבדיל ממחשב אנלוגי ) פועל בצורה בדידה , צעד אחר צעד ובעזרת יחידות בדידות , ולכן למתמטיקה בדידה רלוונטיות גבוהה ליסודות התאורטיים של אופן פעולתו .
ענפים עיקריים הנכללים במסגרת הרחבה של המתמטיקה הבדידה הם : קומבינטוריקה , תורת הגרפים , אלגוריתמיקה ואלגברה בוליאנית .

מדעי המחשב

מדעי המחשב התאורטיים כוללים תחומים מתמטיים אחדים בעלי רלוונטיות גבוהה להבנת מהותם ואופן פעולתם של מחשבים , ובהם תורת החישוביות , תורת הסיבוכיות החישובית ותורת האינפורמציה . תורת החישוביות חוקרת את גבולותיהם של מודלים תאורטיים שונים של המחשב , ובכלל זה המודל העוצמתי ביותר הידוע כיום - מכונת טיורינג . תורת הסיבוכיות חוקרת את המשאבים הנחוצים לפתרון בעיות ; חלק מהבעיות , למרות שתאורטית ניתן לפתור אותן באמצעות מחשב , דורשות זמן ריצה וזיכרון כה רבים , שפתרונן עתיד להישאר בלתי - ישים , אפילו בהתחשב בהתקדמות המהירה של פיתוח החומרה . לבסוף , תורת האינפורמציה עוסקת בכמות הנתונים שניתן לאחסן על אמצעי - אחסון מסוים , ובמושגים כגון דחיסת נתונים ואנטרופיה .
כתחום חדש יחסית , במדעי המחשב קיימות בעיות פתוחות מהותיות רבות . המפורסמת מתוכן היא האם p np .

בסיס תאורטי למחקר במדעי החברה והניהול ובמדעי החיים

מראשית ימיה שימשה המתמטיקה לפתרון בעיות בעולם הממשי , במקביל להתפתחותה העיונית , כמדע העומד בפני עצמו . לאורך הדורות בלט השימוש במתמטיקה לפתרון בעיות בפיזיקה . בעת החדשה , ובפרט במאה העשרים התפתחו ענפי מתמטיקה אחדים המספקים ביסוס מתמטי לפעילויות שההיבטים המעשיים שלהם נחקרים במסגרת מדעי החברה ( כלכלה , ניהול ) ומדעי החיים ( ביולוגיה , רפואה ). סטטיסטיקה עושה שימוש בכלים של תורת ההסתברות ומאפשרת תיאור , ניתוח וחיזוי של תופעות שבהן המקרה משחק תפקיד . רוב הניסויים , הסקרים והתצפיות דורשים שימוש מושכל בסטטיסטיקה . למרות זאת , רבים מהסטטיסטיקאים אינם מחשיבים את עצמם כמתמטיקאים , אלא כחלק מקבוצה נפרדת העושה שימוש במתמטיקה . חקר ביצועים הוא תחום יישומי נוסף של המתמטיקה המאפשר מציאת פתרונות אופטימליים לבעיות עם משאבים מוגבלים , או החלטות מיטביות בהתאם למידע הקיים . תורת המשחקים משמשת לניתוח מצבי תחרות ועימות .

שעשועי מתמטיקה

המשחק המתמטי " מגדלי האנוי ". מטרת המשחק היא להעביר את כל הדיסקיות למוט אחר , תחת שני החוקים הללו : מותר להזיז רק דיסקית אחת בכל פעם - כלומר , להוציאה מהמוט שבו היא נמצאת , ולהשחיל אותה על מוט אחר ; ואסור להניח דיסקית על דיסקית שקטנה ממנה בקוטרה .
שעשועי מתמטיקה הם משחקים , חידות , וקסמים המבוססים על מתמטיקה , וכן נושאים במתמטיקה שאינם דורשים ידע רב ויש בהם מן השעשוע . תחום שעשועי המתמטיקה זכה לדחיפה גדולה במאה ה - 19 בזכות פעילותם של החידונאים הגדולים סם לויד והנרי ארנסט דודני . במאה ה - 20 התקדם ענף שעשועי המתמטיקה המודרני במידה רבה בזכות פרסום טור בשם " mathematical games " ( משחקים מתמטיים ) על ידי מרטין גרדנר בירחון סיינטיפיק אמריקן . הטור כלל כתבות על נושאים רחבים שעד אז לא נחשבו כמתמטיים , כגון יצירותיו האמנותיות של מ . ק . אשר , פלקסגונים ( צורות הנוצרות מקיפולי נייר ), קסמים מתמטיים ועוד .
ספרות שעשועי המתמטיקה עוסקת היום במגוון רחב של נושאים הכוללים :
חידות מתחומים שונים : חידות מספרים , חידות גאומטריות , חידות לוגיות , משחקי לוח מבוססי מחשבה .
נושאים הקושרים מתמטיקה לאמנות כגון : ריצופים , חידות חיתוך והרכבה , אוריגמי מודולרי .
נושאים הקושרים מתמטיקה למדעי המחשב כגון : פרקטלים , חידות הקשורות להצפנה , ואוטומטים תאיים .

לקריאה נוספת

james r . newman ( ed .), the world of mathematics , dover publications .
philip j . davis , reuben hersh , elena anne marchisotto , the mathematical experience , study edition , birkhäuser boston , 1995 .
by a . d . aleksandrov , a . n . kolmogorov , m . a . lavrent' ev , mathematics : its content , methods and meaning

קישורים חיצוניים

ארכיון ההיסטוריה של המתמטיקה של mactutor , מקור מידע על עקרונות מתמטיים , תולדות המתמטיקה ומתמטיקאים
mathworld - אנציקלופדיה מקיפה למתמטיקה
mathdaily - אנציקלופדיה לנושאים שונים במתמטיקה
גיל קלעי ונתי ליניאל , אבני - דרך בתולדות המתמטיקה
לא מדויק - בלוג מתמטי עברי מאת גדי אלכסנדרוביץ'
אלף אפס - מאמרים ושעשועי מתמטיקה

הערות שוליים

*
מדע וטכנולוגיה

אקסיומה
אקסיומה ( בכתיב ארכאי : אכסיומה ) היא הנחה אשר מתייחסים אליה כנכונה וכמובנת מאליה . מקור המילה " אקסיומה " הוא מיוונית עתיקה ( αξιωμα ), ופירושה " עיקרון מובן מאליו ", שאינו מצריך הוכחה .
במתמטיקה ובלוגיקה , אקסיומה היא הנחה בסיסית ( או " נקודת מוצא ") במערכת לוגית מסוימת , אליה מתייחסים כנכונה . טעות נפוצה היא שאקסיומות הן " אמת אינטואיטיבית ובסיסית הברורה מאליה ", אולם אקסיומות אינן מחייבות ניסוח שכזה , אלא רק סיפוק הנחת יסוד אשר עליה אין מנסים לערער ( שכן מדובר בקביעה ). השילוב בין מספר אקסיומות נקרא מערכת אקסיומטית . מערכת האקסיומות של תורה מתמטית מהווה בסיס להוכחה של המשפטים הנכללים בתורה זו .
בפיזיקה , אקסיומה או פוסטולט היא הנחה בסיסית אשר נבדקה בניסוי , ולכן מתייחסים אליה כנכונה , כל עוד אותה ההנחה לא הופרכה בניסוי , כלומר לא התבררה כשגויה .

אקסיומות במתמטיקה

כדי שמערכת אקסיומות תהווה בסיס נאות לפיתוחה של תורה מתמטית , עליה למלא שתי דרישות :
עקביות : לא ניתן להוכיח בעזרת האקסיומות דבר והיפוכו .
מינימליות : במערכת האקסיומות אין אקסיומה מיותרת , כזו שאפשר להוכיח באמצעות האקסיומות האחרות .
קיום מודל של מערכת האקסיומות מוכיח שהיא עקבית . בדומה לזה , קיום מודל לכל האקסיומות פרט לאחת שדווקא אינה מתקיימת , מראה שאותה אקסיומה אינה ניתנת להשמטה ; אם יש מודל כזה עבור כל אחת מהאקסיומות , הרי שהמערכת מינימלית .
דרישה סבירה נוספת היא דרישת השלמות , כלומר הדרישה שבאמצעות מערכת האקסיומות של תורה כלשהי ניתן יהיה להוכיח או להפריך כל טענה שניתן לנסח במסגרת תורה זו . משפטי האי - שלמות של גדל מוכיח שבכל מערכת עשירה מספיק של אקסיומות לא ניתן לקיים דרישה זו מבלי לוותר על דרישת העקביות .
המפגש הראשון ( ופעמים רבות גם האחרון ) של התלמיד עם מערכת אקסיומטית נעשה במסגרת לימודי הגאומטריה . האקסיומה המפורסמת במסגרת זו היא אקסיומת המקבילים . הניסיונות להוכיח אקסיומה זו על ידי יתר האקסיומות של הגאומטריה הביאו ליצירתה של גאומטריה לא - אוקלידית . פריצת דרך זו הראתה שהאקסיומות אינן בגדר טענות " מובנות מאליהן ", אלא ניתן להחליף אקסיומה אחת באחרת , ובכל זאת לקבל מערכת אקסיומות עקבית .
אף שרעיון האקסיומה הוא מאבני היסוד של המתמטיקה , התפתחו ענפי מתמטיקה רבים ללא ביסוס אקסיומטי כלל , או עם בסיס אקסיומטי רופף . בשלהי המאה ה - 19 ובתחילת המאה ה - 20 עסקו המתמטיקאים באינטנסיביות בביסוס אקסיומטי של המתמטיקה , ונבחנו היטב מערכות האקסיומות שבבסיס הגאומטריה ( מערכת האקסיומות של הילברט ), האריתמטיקה ( האקסיומות של פאנו ) ותורת הקבוצות ( האקסיומות של צרמלו - פרנקל ). רק בשנת 1933 ניתן בסיס אקסיומטי לתורת ההסתברות ( האקסיומות של קולמוגורוב ).

אקסיומות בפיזיקה

בפיזיקה , הנחת היסוד היא חוק טבע ממנו מקישים חוקים פיזיקליים נוספים , כלומר בונים תאוריה פיזיקלית . כל עוד תוצאות בניסויים תואמות את מערכת החוקים , נאמר שהתאוריה והנחת היסוד תקפות .
דוגמה בולטת לשימוש באקסיומות בפיזיקה הוא המעבר ההיסטורי בין תורת האתר ( שנחשבה לנכונה עד המאה ה - 19 ) לבין תורת היחסות הפרטית ( שנחשבת לנכונה כיום על פי תוצאות ניסויים ). תורת האתר גרסה שיש חומר הממלא את כל המרחב , והאור נע בו במהירות קבועה . ההנחה הזו נבדקה בניסוי מייקלסון - מורלי והתבררה כשגויה . את ההנחה הזו החליפה ההנחה המקובלת כיום , שהאור נע במהירות קבועה ביחס לכל צופה אינרציאלי . ניסוי מייקלסון - מורלי הפריך הנחה אחת בו בזמן שרמז על ההנחה הנכונה יותר , הנחה שהובילה בסופו של דבר לניסוח תורת היחסות הפרטית על ידי אלברט איינשטיין .

ראו גם

מתמטיקה ולוגיקה
לוגיקה מתמטית
שפה מסדר ראשון
משפט אי השלמות של גדל
מה שהצב אמר לאכילס
פיזיקה
תורת היחסות הפרטית
אתר ( פיזיקה )
מהירות האור
פיזיקה
לוגיקה מתמטית
*

פיזיקה
עריסתו של ניוטון
פיזיקה ( מהמילה היוונית פיזיס φύσισ , טבע ) היא ענף במדעי הטבע החוקר את חוקי היסוד של הטבע כפי שהם באים לידי ביטוי בכל מערכת הניתנת לתצפית , בכדור הארץ ובחלל . הנושאים בהם עוסקת הפיזיקה כוללים תנועת עצמים , התנהגות החומר , חקר האנרגיה והשפעת חוקי טבע מסוימים על רצף המרחב והזמן . מדע הפיזיקה מתפתח על ידי תצפיות וממצאים , המגובשים לכדי תאוריות וחוקים המתוארים לרוב בשפה של משוואות לוגיות . ככל שיש יותר תצפיות ומתקבלים יותר ממצאים מביצוע של ניסויים , עשויות התאוריות הללו להתעדכן ולהשתכלל .
נהוג לחלק את הפיזיקה לשני תחומים עיקריים :
הפיזיקה הקלאסית , הכוללת תחומים כמו : מכניקה , תרמודינמיקה , תורה אלקטרומגנטית . תחומים אלו נחשבים ל"סגורים " בפיזיקה , והמחקר בהם מצומצם מאוד , אם כי קיים עוד בימינו . תחומים אלו מהווים את היסוד להבנת תחומים מודרניים יותר .
הפיזיקה המודרנית שהתחומים העיקריים בה הם מכניקת הקוונטים , תורת היחסות , פיזיקה גרעינית , פיזיקה של חומר מעובה , ביופיזיקה ופיזיקה סטטיסטית . פיזיקאים כיום עוסקים בעיקר בפיזיקה מודרנית .
ההבחנה בין פיזיקה מודרנית לבין קלאסית אינה קשיחה וברורה . לדוגמה תורת הכאוס שפותחה בעיקר בחצי השני של המאה ה - 20 מסתמכת על הנחות יסוד של פיזיקה קלאסית בלבד ועדיין מהווה תחום מחקר מודרני ופעיל . מכניקה סטטיסטית שעוזרת רבות בחקר מודרני של מערכות רבות חלקיקים בעלי התנהגות קוונטית החלה את דרכה במאה ה - 19 , הרבה לפני תורת היחסות ומכניקת הקוונטים .
הפיזיקה קרובה מאוד למדעי טבע אחרים , במיוחד כימיה , מדע הפרודות והתרכובות הכימיות שהן יוצרות ביחד . הכימיה נסמכת על תחומים רבים בפיזיקה , ובפרט מכניקת הקוונטים , תרמודינמיקה ואלקטרודינמיקה . פיזיקה אטומית ופיזיקה מולקולרית נמצאות על התפר בין הפיזיקה לכימיה .

תולדות הפיזיקה

חוק ארכימדס
טבלת המכניקה באנציקלופדיית צ'יימברס משנת 1728

העת העתיקה

מתחילת ההיסטוריה האנושית , ניסה האדם להבין את התנהגות החומר : מדוע עצמים נופלים לקרקע באין תמיכה , מדוע לחומרים שונים יש תכונות שונות , וכן הלאה . גם אופי היקום היה מסתורי , כמו צורת כדור הארץ והתנהגות גופים שמימיים , כמו השמש והירח . מספר תאוריות הוצעו , רובן היו שגויות . תאוריות אלו נוסחו ברובן במונחים פילוסופיים או מטאפיזיים , ומעולם לא אומתו בניסויים שיטתיים . יש יוצאים מן הכלל : לדוגמה , ההוגה היווני ארכימדס מצא תיאורים כמותיים נכונים רבים במכניקה והידרוסטטיקה .
לעומת זאת , דווקא בתחום האסטרונומיה גילו הקדמונים דיוק רב בביצוע תצפיות אחרי מסלולים של כוכבים ותיעוד תצפיות אלה . האסטרונומיה הייתה מפותחת ברוב התרבויות הגדולות , לרבות מצרים העתיקה , בבל העתיקה , סין , הודו ויוון העתיקה . האסטרונום היווני תלמי אף הציע מודל מתמטי - גאומטרי שהסביר בצורה נאה את תנועת הכוכבים כפי שנצפית בשמיים . אף על פי שהיה שגוי , מודל זה היה כה מוצלח מבחינה אמפירית שהוא שלט בכיפה עד להופעתו של המודל הקופרניקני . חשיבותו של המודל היווני לתנועת כוכבי הלכת היא השימוש במתמטיקה לצורך הפיזיקה , לא רק ככלי תיאורי גרידא אלא כביטוי כמותי לחוקי הטבע , שמהם אף אפשר לחזות תופעות שניתנות לצפיה על ידי ביצוע חישובים מתאימים על פרטי המודל .

הפיזיקה כמדע

אייזק ניוטון
המטוטלת של פוקו
בשלהי המאה ה ־ 16 גלילאו היה הראשון שהשתמש בניסוי כדי לאמת תאוריות פיזיקליות , שהוא העיקרון המנחה של השיטה המדעית . גלילאו ניסח ובדק בהצלחה מספר תוצאות בדינמיקה , ובמיוחד חוק התנע . ב ־ 1687 ניוטון פרסם את ספרו " היסודות המתמטיים של פילוסופית הטבע " ( principia mathematica ), המתאר שתי תאוריות פיזיקליות שלמות ומצליחות : חוקי התנועה של ניוטון , מהם נובעת המכניקה הקלאסית ; וחוק הכבידה של ניוטון , המתאר את הכוח היסודי של הכבידה . שתי התאוריות התאימו היטב לניסויים . המכניקה הקלאסית הורחבה מאוד על ידי לגראנז' , המילטון ואחרים , שיצרו ניסוחים , עקרונות ותוצאות חדשות . חוק הכבידה הביא לפיתוח שדה האסטרופיזיקה , המתאר תופעות אסטרונומיות בעזרת תאוריות פיזיקליות .
החל מן המאה ה ־ 18 , פותחה התרמודינמיקה על ידי בויל , יאנג ואחרים . בשנת 1733 , ברנולי השתמש בטיעונים סטטיסטיים עם מכניקה קלאסית כדי להשיג תוצאות תרמודינמיות , והניח את היסוד למכניקה סטטיסטית . בשנת 1798 , תומפסון הדגים המרת עבודה מכנית לחום , וב ־ 1847 ג'אול ניסח את חוק שימור האנרגיה , בצורת חום ובצורת אנרגיה מכנית .
התנהגות החשמל והמגנטיות נחקרה על ידי פאראדיי , אוהם ואחרים . ב ־ 1855 מקסוול איחד את שתי התופעות לתורה יחידה של אלקטרומגנטיות , המתוארת על ידי משוואות מקסוול . ניבוי של תורה זו היה שהאור הוא גל אלקטרומגנטי .
בשנת 1895 רנטגן גילה את קרני ה ־ x , שהתגלו כקרינה אלקטרומגנטית בתדר גבוה . רדיואקטיביות התגלתה על ידי אנרי בקרל , ונחקרה עוד על ידי פייר ומארי קירי , ואחרים . זה הניח את הבסיס לשדה הפיזיקה הגרעינית .
קיומו של האטום הוצע ב ־ 1808 על ידי דלטון . ב ־ 1897 גילה ג'יי . ג'יי . תומסון את האלקטרון , החלקיק היסודי הנושא זרם חשמלי במעגלים . ב ־ 1904 הוא מציע את הדגם הראשון של האטום .

המאה ה - 20 ואילך

הפיזיקה עברה מהפך כללי במאה ה - 20 . תורת היחסות שינתה את תפיסת הזמן והמרחב , ואת הבנת כוח הכבידה . תורת הקוונטים שינתה את התפיסה של פילוסופיה מכניסטית , ואת ההפרדה בין גלים לחלקיקים , ולאחר מכן המודל הסטנדרטי הכליל את התגובות הבסיסיות ביותר הידועות כיום בין חלקיקים . כתוצאה מההבנה הפיזיקלית של הטבע נוצרו חידושים טכנולוגיים רבים אשר שינו באופן מהותי את חיי היום - יום של בני האדם .
בשנת 1905 ניסח איינשטיין את תורת היחסות הפרטית , המאחדת את הזמן והמרחב לישות אחת , מרחב - זמן . הוא הגיע אל תורה זו מתוך התבוננות במשוואות מקסוול , ותוצאות ניסוי מייקלסון - מורלי . היחסות דורשת טרנספורמציה שונה בין מסגרות ייחוס מאשר המכניקה הקלאסית ; דבר זה הצריך את פיתוח המכניקה היחסותית כתחליף למכניקה הקלאסית . בתחום המהירויות הנמוכות , שתי התאוריות תואמות . ב ־ 1915 הרחיב איינשטיין את תורת היחסות הפרטית כדי להסביר את הכבידה עם תורת היחסות הכללית , המחליפה את חוק הכבידה של ניוטון . בתחום של מאסות ואנרגיות נמוכות , שתי התאוריות תואמות .
בשנת 1911 , רתרפורד הסיק מניסויי פיזור את קיומו של גרעין אטומי , עם רכיבים בעלי מטען חשמלי חיובי , שכונו פרוטונים . נייטרונים , הרכיבים הנייטרליים בגרעין , התגלו ב ־ 1932 על ידי צ'אדוויק .
החל בשנת 1900 , פלאנק , איינשטיין , בוהר ואחרים פיתחו את תורות קוונטיות כדי להסביר תוצאות ניסויים לא רגילות על ידי הצגת רמות אנרגיה בדידות . ב ־ 1925 הייזנברג , וב ־ 1926 שרדינגר ודיראק , ניסחו את מכניקת הקוונטים , שהסבירה את התאוריות הקוונטיות שקדמו לה . במכניקה קוונטית , תוצאות מדידות פיזיקליות הן הסתברותיות לחלוטין . התורה מסבירה את חישוב ההסתברויות האלו . היא מסבירה בהצלחה את התנהגות החומר בקנה מידה קטן מאוד .
מכניקה קוונטית מספקת גם את הכלים התאורטיים עבור פיזיקת מצב מוצק , החוקרת את ההתנהגות הפיזיקלית של חומר מעובה הכולל תופעות כגון מבנים גבישיים , מוליכות למחצה ומוליכות על . בין חלוצי פיזיקת המצב המוצק היה פליקס בלוך , שיצר תיאור של התנהגות האלקטרונים במבנים גבישיים על פי המכניקה הקוונטית ב ־ 1928 .
במהלך מלחמת העולם השנייה , נערכו מחקרים על ידי הצדדים בתחום הפיזיקה הגרעינית , על מנת ליצור פצצה גרעינית . המאמץ הגרמני , שהונהג בידי הייזנברג , לא הצליח , אך פרויקט מנהטן של בעלות הברית הגיע אל מטרתו . באמריקה , צוות בראשות פרמי השיג את תגובת השרשרת הגרעינית שנעשתה בידי אדם הראשונה מעולם בשנת 1942 , וב ־ 1945 נוסה הנשק הגרעיני לראשונה באתר טריניטי , סמוך לאלאמוגורדו , ניו מקסיקו .
תורת השדות הקוונטית נוסחה על מנת להרחיב את המכניקה הקוונטית כך שתהיה עקבית עם היחסות הפרטית . היא השיגה את מטרתה בשלהי שנות ה ־ 40 של המאה ה ־ 20 , עם עבודתם של ריצ'רד פיינמן , ג'וליאן שווינגר , טומונגה ודייסון . הם ניסחו את תורת האלקטרודינמיקה הקוונטית , המתארת את היחסים האלקטרודינמיים .
תורת השדות הקוונטית מספקת את המסגרת לפיזיקת החלקיקים המודרנית , החוקרת את הכוחות היסודיים ואת החלקיקים היסודיים . בשנת 1954 פיתחו ינג ומילס אוסף של תאוריות שסיפקו את המסגרת עבור המודל הסטנדרטי . המודל הסטנדרטי , שהושלם בשנות השבעים , מתאר בהצלחה את כמעט כל החלקיקים היסודיים שנצפו עד כה .

תגליות פיזיקליות מרכזיות

משוואות חשובות בפיזיקה : 1 . החוק השני של ניוטון והגדרת תנע זוויתי 2 . משוואות מקסוול ( 2 שורות ) 3 . משוואת האנטרופיה של לודוויג בולצמן 4 . משוואת המצב של גז אידאלי 5 . אנרגיה יחסותית של חלקיק חופשי 6 . משוואות שדה הכבידה של איינשטיין 7 . אנרגיה של פוטון 8 . קוונטיזציה של תנע זוויתי 9 . משוואת שרדינגר 10 . משוואת דיראק
חוק הציפה - ארכימדס
חוק המאזניים - ארכימדס
ספקטרום - אייזק ניוטון - 1666
חוק הכבידה - אייזק ניוטון - 1687
שדה חשמלי
משוואות מקסוול וגלים אלקטרומגנטיים - ג'יימס קלארק מקסוול
רדיואקטיביות - מארי קירי
ביקוע גרעיני
הולוגרפיה - דניס גאבור - 1947
קרני רנטגן - וילהלם רנטגן - גרמניה - ב ־ 8 בנובמבר - 1895
אלקטרון - ג'יי . ג'יי . תומסון - הממלכה המאוחדת - 1897
שקילות מסה ואנרגיה ותורת היחסות - אלברט איינשטיין - גרמניה - 1905 , 1915 .
קוונטיזציה של אנרגיה - מאקס פלאנק - גרמניה - 1900 .
פרוטון - ארנסט רתרפורד - הממלכה המאוחדת - 1918
נייטרון - ג'יימס צ'דוויק - הממלכה המאוחדת - 1932
חיזוי אנטי - חומר - פול דיראק - הממלכה המאוחדת - 1928
פוזיטרון - אנטי - אלקטרון - קארל דייוויד אנדרסון - ארצות הברית - 1932
קווארק - מארי גל מן - ארצות הברית , יובל נאמן - ישראל - 1969
מהירות האור קבועה בכל מצב ולכן הזמן איננו קבוע - מייקלסון ומורלי - 1887

פיזיקה עיונית

פיזיקה עיונית או פיזיקה תאורטית משתמשת במודלים מתמטיים ובהפשטת הפיזיקה בניסיון להבין את הטבע .
הפיזיקה המתמטית היא כלי מרכזי בתחום זה , על אף שישנן טכניקות נוספות בהן נעזרים . המטרה היא להבין , להסביר ולחזות תופעות פיזיקליות .
התקדמות המדע תלויה בדרך כלל בפעולה ההדדית בין הפיזיקה התאורטית והניסויית . בחלק מהמקרים , דובקת הפיזיקה התאורטית בבסיס של המתמטיקה הקפדנית , בעוד היא נותנת משקל מועט לניסויים ותצפיות . למשל , בפיתוחו את תורת היחסות הפרטית , התעסק איינשטיין עם טרנספורמציות לורנץ שהשאירו את משוואות מקסוול קבועות , אולם לא התעניין באופן גלוי בניסוי מייקלסון - מורלי שעסק בתנועת כדור הארץ דרך האתר . מנגד , איינשטיין נשען על תהליך ניסויי נטול משוואות תאורטיות , בהסבירו את האפקט הפוטואלקטרי , דבר שזיכה אותו בפרס נובל .

כיווני מחקר עתידיים

נכון לשנת 2008 , המחקר מתקדם במספר גדול של תחומים בפיזיקה .
בפיזיקת המצב המוצק , הבעיה התאורטית הבלתי פתורה הגדולה ביותר היא ההסבר לעל מוליכות בטמפרטורה גבוהה . מאמצים רבים , ניסויים ברובם , מושקעים ביצירת ספינטרוניקה מעשית ומחשבים קוונטים .
בפיזיקת החלקיקים , העדויות הניסיוניות הראשונות לפיזיקה מעבר למודל הסטנדרטי החלו להופיע . החשובה מביניהן היא העדות שלנייטרינו יש מסה לא אפסית . נראה שתוצאות ניסויות אלו פתרו את בעיית הנייטרינו הסולארי הוותיקה בפיזיקה של השמש . הפיזיקה של נייטרינו מסיביים היא כרגע תחום בו מבוצעים מחקרים תאורטיים וניסויים רבים . בשנת 2008 , מאיצי חלקיקים החלו בחקר אנרגיות בקנה מידה של טרה - אלקטרון - וולט ( טריליון אלקטרון - וולט ), בו מקווים החוקרים למצוא עדויות לבוזון היגס ולבני זוג סופרסימטריים .
נסיונות תאורטיים לאחד את מכניקת הקוונטים ואת תורת היחסות הכללית לתאוריה אחת של כבידה קוונטית , תוכנית הנמשכת כבר מעל חצי מאה , טרם נשאו פרי . המועמדים המובילים כיום הם תורת m וכבידה קוונטית לולאתית .
תופעות אסטרונומיות טרם הוסברו , כולל קיומן של קרניים קוסמיות באנרגיה אולטרה גבוהה ושיעורי סיבוב לא צפויים של גלקסיות . הוצעו תאוריות לפתרון בעיות אלו , כולל יחסות פרטית כפולה , דינמיקה ניוטונית מתוקנת , וקיומו של חומר אפל . בנוסף , התחזיות הקוסמולוגיות של העשורים האחרונים נסתרו על ידי עדויות חדשות לפיהן התפשטות היקום מאיצה .

לקריאה נוספת








ספרי פיזיקה ומדריך לימודים באתר ויקיספרים .
פיינמן , leighton , sands , the feynman lectures on physics , addison - wesley 1970 , 3 כרכים , כריכה רכה , ; כריכה קשה , מהדורת זיכרון , 1989 ,
בריאן גרין , the elegant universe : superstrings , hidden dimensions , and the quest for the ultimate theory , 464 עמודים , כריכה רכה , vintage books , 2000 , ; כריכה קשה , w.w . norton & company , 2003 ,

קישורים חיצוניים

אתר פיזיקה לכל הכולל קישורים לימודיים בתחום הפיזיקה
מדור פיזיקה באתר הידען הכולל מאמרים וחדשות בתחום הפיזיקה
יואב בן - דב , מבוא לפיזיקה : היסטוריה , תאוריות ומושגים
התפתחות הפיזיקה במאה העשרים - באתר ה - american physical society
eric weisstein , weisstein and wolfram research , inc ., and et al , world of physics - אנציקלופדיה פיזיקלית מקוונת
carl r . nave , hyperphysics - מפות מושגים בפיזיקה עם קישורים צולבים
מרכז מידע על פיזיקה
הסברים על פיזיקה בשפה פשוטה
אתר חדשות בתחום הפיזיקה
פיזיקה
*

